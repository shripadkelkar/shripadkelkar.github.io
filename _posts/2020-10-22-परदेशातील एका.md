---
layout: post
title: न च भार्यासमं किंचिद्विद्यते
published: true
---

परदेशातील एका मोठ्या आस्थापनातील प्रमुखानं चाळीस वर्षांच्या सेवे नंतर स्वतःला झालेला बोध..आपल्या आयुष्याचा लेखाजोखा मांडताना व्यक्त केलेल्या विचारांवर आधारित पद्यरचना....  
  
जीवन म्हणजे खेळ चालतो चेंडूंशी जगती  
डाव्याउजव्या हाती एकच,चार हवेत रहाती।  
साधन उपजीविकेस पहिला,दुसरा परिवार,   
तिसरा चेंडू आरोग्याचा,महत्त्व ज्यास अपार।।  
विविध वर्तुळे मित्रांची,हा चौथा चेंडू हाती,  
चेंडु पाचवा आत्मा अपुला,देहा देइ गती।  
पहिला चेंडू रबराचा,तर अन्य चार काचेचे,  
किंवा माना सोन्याचे,वा चांदीलोखंडाचे।।  
चेंडु लाकडी,मातीचे वा अन्य कुणा धातूचे,  
काहीही मनि आणा,जाणा महत्त्व चेंडूंचे।  
जेवी रबरी चेंडु भूमिवर पडला,तरि उसळे,  
तैसे काम जरी निसटे,तरि काही अन्य मिळे।।  
अन्य चार जे काचेचे,ते उंच उडवुनी,पडता..  
होती चक्काचूर भूवरी,पुन्हा न येती हाता।  
किंवा जाती तडे तयांना,आकारहि बिघडे,  
मुळातला आकार तयांचा,पुनश्च कधि ना घडे।।  
सोनेचांदी,लोहकाष्ठ वा यातुन जरि ते बनले,  
उंचावरुनी शिरि पडले तर,सर्वच आटोपले।।  
पाचहि चेंडू एके वेळी करी न धरता येती,  
उंच कुणाते फेकावे वा कुणा धरावे हाती।  
याचा व्हावा विवेक,चेंडू उंच फेकण्याआधी,  
उरलेल्या चारांस धरावे घट्ट तो येण्याआधी।।  
अर्थकरी व्यवसाय नोकरी अावश्यक जगण्या,  
परंतु मित्रां सह परिवारा नयेच झाडु दुगाण्या।  
निरोगिता ना दुर्लक्षावी आत्मभान नच जावे,  
कोण?कोठला?का येथे मी?याचे चिंतन व्हावे।।  
कुठे कधी मम जाणे कैसे?शोधविचार करावा,  
चेंडु उडवण्याचा,धरण्याचा अंती निर्णय घ्यावा।  
सोनेचांदी,लोहकाष्ठ वा अन्य धातु वा माती,  
मूल्य विचारे द्यावे चारहि चेंडूंना या स्वमतीं।।  
भूवरती मग चेंडु कोणता सुटु द्यावा,ठरवावे  
आयव्यय वा लाभहानि ते जीवनि परखावे।  
सेवा करुनी चाळिस वर्षे,अनुभव विश्लेषुनी  
विचार करुनी सांगे बोधा स्वायुष्या निरखुनी।।  
  
  